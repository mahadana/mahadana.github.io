<!DOCTYPE html>
<html lang="en">
  <head>
    <meta charset="utf-8" />
    <meta name="viewport" content="width=device-width, initial-scale=1" />
    <title>Āṭānāṭiya Paritta (long version)</title>
    <meta name="copyright" content="Amaravati Buddhist Monastery" />
    <!-- License: https://creativecommons.org/licenses/by-nc-nd/3.0/ -->
    <link href="../style.css" rel="stylesheet" />
  </head>
  <body>
    <chant pi>
      <chantmeta key="id" value="ccb-2.2.25.2"></chantmeta>
      <chantmeta key="volume" value="2"></chantmeta>
      <chantmeta key="part" value="2"></chantmeta>
      <h1>Parittas</h1>
      <h2>Āṭānāṭiya Paritta (long version)</h2>
      <aside center>Solo introduction</aside>
      <grid center>
        <row><verse>Appasannehi nāthassa</verse><verse>sāsane sādhusammate</verse></row>
        <row><verse>Amanussehi caṇḍehi</verse><verse>sadā kibbisakāribhi</verse></row>
        <row><verse>Parisānañca-tassannam</verse><verse>ahiṃsāya ca guttiyā</verse></row>
        <row><verse>Yandesesi mahāvīro</verse><verse>parittan-tam bhaṇāma se.</verse></row>
      </grid>
      <grid>
        <row><verse>[ Namo me sabbabuddhānaṃ ]</verse><verse>uppannānaṃ mahesinaṃ</verse></row>
        <row><verse>Taṇhaṅkaro mahāvīro</verse><verse>medhaṅkaro mahāyaso</verse></row>
        <row><verse>Saraṇaṅkaro lokahito</verse><verse>dīpaṅkaro jutindharo</verse></row>
        <row><verse>Koṇḍañño janapāmokkho</verse><verse>maṅgalo purisāsabho</verse></row>
        <row><verse>Sumano sumano dhīro</verse><verse>revato rativaḍḍhano</verse></row>
        <row><verse>Sobhito guṇasampanno</verse><verse>anomadassī januttamo</verse></row>
        <row><verse>Padumo lokapajjoto</verse><verse>nārado varasārathī</verse></row>
        <row><verse>Padumuttaro sattasāro</verse><verse>sumedho appaṭipuggalo</verse></row>
        <row><verse>Sujāto sabbalokaggo</verse><verse>piyadassī narāsabho</verse></row>
        <row><verse>Atthadassī kāruṇiko</verse><verse>dhammadassī tamonudo</verse></row>
        <row><verse>Siddhattho asamo loke</verse><verse>tisso ca vadataṃ varo</verse></row>
        <row><verse>Phusso ca varado buddho</verse><verse>vipassī ca anūpamo</verse></row>
        <row><verse>Sikhī sabbahito satthā</verse><verse>vessabhū sukhadāyako</verse></row>
        <row><verse>Kakusandho satthavāho</verse><verse>koṇāgamano raṇañjaho</verse></row>
        <row><verse>Kassapo sirisampanno</verse><verse>gotamo sakyapuṅgavo</verse></row>
      </grid>
      <grid>
        <row><verse>Ete caññe ca sambuddhā</verse><verse>anekasatakoṭayo</verse></row>
        <row><verse>Sabbe buddhā asamasamā</verse><verse>sabbe buddhā mahiddhikā</verse></row>
        <row><verse>Sabbe dasabalūpetā</verse><verse>vesārajjehupāgatā</verse></row>
        <row><verse>Sabbe te paṭijānanti</verse><verse>āsabhaṇṭhānamuttamaṃ</verse></row>
        <row><verse>Sīhanādaṃ nadantete</verse><verse>parisāsu visāradā</verse></row>
        <row><verse>Brahmacakkaṃ pavattenti</verse><verse>loke appaṭivattiyaṃ</verse></row>
        <row><verse>Upetā buddhadhammehi</verse><verse>aṭṭhārasahi nāyakā</verse></row>
        <row><verse>Dvattiṃsa-lakkhaṇūpetā</verse><verse>sītyānubyañjanādharā</verse></row>
        <row><verse>Byāmappabhāya suppabhā</verse><verse>sabbe te munikuñjarā</verse></row>
        <row><verse>Buddhā sabbaññuno ete</verse><verse>sabbe khīṇāsavā jinā</verse></row>
        <row><verse>Mahappabhā mahātejā</verse><verse>mahāpaññā mahabbalā</verse></row>
        <row><verse>Mahākāruṇikā dhīrā</verse><verse>sabbesānaṃ sukhāvahā</verse></row>
        <row><verse>Dīpā nāthā patiṭṭhā</verse><verse>ca tāṇā leṇā ca pāṇinaṃ</verse></row>
        <row><verse>Gatī bandhū mahassāsā</verse><verse>saraṇā ca hitesino</verse></row>
        <row><verse>Sadevakassa lokassa</verse><verse>sabbe ete parāyanā</verse></row>
        <row><verse>Tesāhaṃ sirasā pāde</verse><verse>vandāmi purisuttame</verse></row>
        <row><verse>Vacasā manasā ceva</verse><verse>vandāmete tathāgate</verse></row>
        <row><verse>Sayane āsane ṭhāne</verse><verse>gamane cāpi sabbadā</verse></row>
        <row><verse>Sadā sukhena rakkhantu</verse><verse>buddhā santikarā tuvaṃ</verse></row>
        <row><verse>Tehi tvaṃ rakkhito santo</verse><verse>mutto sabbabhayena ca</verse></row>
        <row><verse>Sabba-rogavinimutto</verse><verse>sabba-santāpavajjito</verse></row>
        <row><verse>Sabba-veramatikkanto</verse><verse>nibbuto ca tuvaṃ bhava</verse></row>
      </grid>
      <grid>
        <row><verse>Tesaṃ saccena sīlena</verse><verse>khantimettābalena ca</verse></row>
        <row><verse>Tepi tumhe  anurakkhantu</verse><verse>ārogyena sukhena ca</verse></row>
        <row><verse>Puratthimasmiṃ disābhāge</verse><verse>santi bhūtā mahiddhikā</verse></row>
        <row><verse>Tepi tumhe anurakkhantu</verse><verse>ārogyena sukhena ca</verse></row>
        <row><verse>Dakkhiṇasmiṃ disābhāge</verse><verse>santi devā mahiddhikā</verse></row>
        <row><verse>Tepi tumhe anurakkhantu</verse><verse>ārogyena sukhena ca</verse></row>
        <row><verse>Pacchimasmiṃ disābhāge</verse><verse>santi nāgā mahiddhikā</verse></row>
        <row><verse>Tepi tumhe anurakkhantu</verse><verse>ārogyena sukhena ca</verse></row>
        <row><verse>Uttarasmiṃ disābhāge</verse><verse>santi yakkhā mahiddhikā</verse></row>
        <row><verse>Tepi tumhe anurakkhantu</verse><verse>ārogyena sukhena ca</verse></row>
        <row><verse>Purimadisaṃ dhataraṭṭho</verse><verse>dakkhiṇena viruḷhako</verse></row>
        <row><verse>Pacchimena virūpakkho</verse><verse>kuvero uttaraṃ disaṃ</verse></row>
        <row><verse>Cattāro te mahārājā</verse><verse>lokapālā yasassino</verse></row>
        <row><verse>Tepi tumhe anurakkhantu</verse><verse>ārogyena sukhena ca</verse></row>
        <row><verse>Ākāsaṭṭhā ca bhummaṭṭhā</verse><verse>devā nāgā mahiddhikā</verse></row>
        <row><verse>Tepi tumhe anurakkhantu</verse><verse>ārogyena sukhena ca</verse></row>
        <row><verse>Natthi me saraṇaṃ aññaṃ</verse><verse>buddho me saraṇaṃ varaṃ</verse></row>
        <row><verse>Etena saccavajjena</verse><verse>hotu te  jayamaṅgalaṃ</verse></row>
        <row><verse>Natthi me saraṇaṃ aññaṃ</verse><verse>dhammo me saraṇaṃ varaṃ</verse></row>
        <row><verse>Etena saccavajjena</verse><verse>hotu te jayamaṅgalaṃ</verse></row>
        <row><verse>Natthi me saraṇaṃ aññaṃ</verse><verse>saṅgho me saraṇaṃ varaṃ</verse></row>
        <row><verse>Etena saccavajjena</verse><verse>hotu te jayamaṅgalaṃ</verse></row>
      </grid>
      <grid>
        <row><verse>Yaṅkiñci ratanaṃ loke</verse><verse>vijjati vividhaṃ puthu</verse></row>
        <row><verse>Ratanaṃ buddhasamaṃ</verse><verse>natthi tasmā sotthī bhavantu te</verse></row>
        <row><verse>Yaṅkiñci ratanaṃ loke</verse><verse>vijjati vividhaṃ puthu</verse></row>
        <row><verse>Ratanaṃ dhammasamaṃ</verse><verse>natthi tasmā sotthī bhavantu te</verse></row>
        <row><verse>Yaṅkiñci ratanaṃ loke</verse><verse>vijjati vividhaṃ puthu</verse></row>
        <row><verse>Ratanaṃ saṅghasamaṃ</verse><verse>natthi tasmā sotthī bhavantu te</verse></row>
        <row><verse>Sakkatvā buddharatanaṃ</verse><verse>osathaṃ uttamaṃ varaṃ</verse></row>
        <row><verse>Hitaṃ devamanussānaṃ</verse><verse>buddhatejena sotthinā</verse></row>
        <row><verse>Nassantupaddavā sabbe</verse><verse>dukkhā vūpasamentu te</verse></row>
        <row><verse>Sakkatvā dhammaratanaṃ</verse><verse>osathaṃ uttamaṃ varaṃ</verse></row>
        <row><verse>Pariḷāhūpasamanaṃ</verse><verse>dhammatejena sotthinā</verse></row>
        <row><verse>Nassantupaddavā sabbe</verse><verse>bhayā vūpasamentu te</verse></row>
        <row><verse>Sakkatvā saṅgharatanaṃ</verse><verse>osathaṃ uttamaṃ varaṃ</verse></row>
        <row><verse>Āhuneyyaṃ pāhuneyyaṃ</verse><verse>saṅghatejena sotthinā</verse></row>
        <row><verse>Nassantupaddavā sabbe</verse><verse>rogā vūpasamentu te</verse></row>
        <row><verse>Sabbītiyo vivajjantu</verse><verse>sabbarogo vinassatu</verse></row>
        <row><verse>Mā te bhavatvantarāyo</verse><verse>sukhī dīghāyuko bhava</verse></row>
        <row><verse>Abhivādanasīlissa</verse><verse>niccaṃ vuḍḍhāpacāyino</verse></row>
        <row><verse>Cattāro dhammā vaḍḍhanti</verse><verse>āyu vaṇṇo sukhaṃ balaṃ</verse></row>
      </grid>
    </chant>
  </body>
</html>
