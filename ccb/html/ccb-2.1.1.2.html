<!DOCTYPE html>
<html lang="en">
  <head>
    <meta charset="utf-8" />
    <meta name="viewport" content="width=device-width, initial-scale=1" />
    <title>Dhammacakkappavattana Sutta</title>
    <meta name="copyright" content="Amaravati Buddhist Monastery" />
    <!-- License: https://creativecommons.org/licenses/by-nc-nd/3.0/ -->
    <link href="../style.css" rel="stylesheet" />
  </head>
  <body>
    <chant pi>
      <chantmeta key="id" value="ccb-2.1.1.2"></chantmeta>
      <chantmeta key="volume" value="2"></chantmeta>
      <chantmeta key="part" value="1"></chantmeta>
      <h1>The Cardinal Suttas</h1>
      <h2>Dhammacakkappavattana Sutta</h2>
      <aside center>Solo introduction</aside>
      <grid center>
        <row><verse>Anuttaraṃ abhisambodhiṃ</verse><verse>sambujjhitvā tathāgato</verse></row>
        <row><verse>Pathamaṃ yaṃ adesesi</verse><verse>dhammacakkaṃ anuttaraṃ</verse></row>
        <row><verse>Sammadeva pavattento</verse><verse>loke appativattiyaṃ</verse></row>
        <row><verse>Yatthākkhātā ubho antā</verse><verse>paṭipatti ca majjhimā</verse></row>
        <row><verse>Catūsvāriyasaccesu</verse><verse>visuddhaṃ ñāṇadassanaṃ</verse></row>
        <row><verse>Desitaṃ dhammarājena</verse><verse>sammāsambodhikittanaṃ</verse></row>
        <row><verse>Nāmena vissutaṃ suttaṃ</verse><verse>dhammacakkappavattanaṃ</verse></row>
        <row><verse>Veyyākaraṇapāthena</verse><verse>saṅgītantam bhaṇāma se</verse></row>
      </grid>
      <group><verse>[ Evaṃ me sutaṃ ]</verse></group>
      <group><verse>Ekaṃ samayaṃ bhagavā bārāṇasiyaṃ viharati isipatane migadāye. Tatra kho bhagavā pañcavaggiye bhikkhū āmantesi:</verse></group>
      <group><verse>Dve’me, bhikkhave, antā pabbajitena na sevitabbā: yo cāyaṃ kāmesu kāma-sukh’allikānuyogo; hīno, gammo, pothujjaniko, anariyo, anattha-sañhito; yo cāyaṃ atta-kilamathānuyogo; dukkho, anariyo, anattha-sañhito.</verse></group>
      <group><verse>Ete te, bhikkhave, ubho ante anupagamma majjhimā paṭipadā tathāgatena abhisambuddhā cakkhukaraṇī, ñāṇakaraṇī, upasamāya, abhiññāya, sambodhāya, nibbānāya saṃvattati.</verse></group>
      <group><verse>Katamā ca sā, bhikkhave, majjhimā paṭipadā tathāgatena abhisambuddhā cakkhukaraṇī ñāṇakaraṇī, upasamāya, abhiññāya, sambodhāya, nibbānāya saṃvattati.</verse></group>
      <group><verse>Ayam-eva ariyo aṭṭhaṅgiko maggo seyyathīdaṃ:</verse></group>
      <group><verse>Sammā-diṭṭhi, sammā-saṅkappo, sammā-vācā, sammā-kammanto, sammā-ājīvo, sammā-vāyāmo, sammā-sati, sammā-samādhi.</verse></group>
      <group><verse>Ayaṃ kho sā, bhikkhave, majjhimā paṭipadā tathāgatena abhisambuddhā cakkhukaraṇī ñāṇakaraṇī, upasamāya, abhiññāya, sambodhāya, nibbānāya saṃvattati.</verse></group>
      <group><verse>Idaṃ kho pana, bhikkhave, dukkhaṃ ariya-saccaṃ:</verse></group>
      <group><verse>Jātipi dukkhā, jarāpi dukkhā, maranampi dukkhaṃ, soka-parideva-dukkha-domanass’upāyāsāpi dukkhā, appiyehi sampayogo dukkho, piyehi vippayogo dukkho, yamp’icchaṃ na labhati tampi dukkhaṃ, saṅkhittena pañcupādānakkhandā dukkhā.</verse></group>
      <group><verse>Idaṃ kho pana, bhikkhave, dukkha-samudayo ariya-saccaṃ:</verse></group>
      <group><verse>Yā’yaṃ taṇhā ponobbhavikā nandi-rāga-sahagatā tatra-tatrābhinandinī seyyathīdaṃ: kāma-taṇhā, bhava-taṇhā, vibhava-taṇhā.</verse></group>
      <group><verse>Idaṃ kho pana, bhikkhave, dukkha-nirodho ariya-saccaṃ:</verse></group>
      <group><verse>Yo tassā yeva taṇhāya asesa-virāga-nirodho, cāgo, paṭinissaggo, mutti, anālayo.</verse></group>
      <group><verse>Idaṃ kho pana, bhikkhave, dukkha-nirodha-gāminī paṭipadā ariya-saccaṃ:</verse></group>
      <group><verse>Ayam-eva ariyo aṭṭhaṅgiko maggo seyyathīdam: sammā-diṭṭhi, sammā-saṅkappo, sammā-vācā, sammā-kammanto, sammā-ājīvo, sammā-vāyāmo, sammā-sati, sammā-samādhi.</verse></group>
      <group><verse>[ Idaṃ dukkhaṃ ] ariya-saccan’ti me bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</verse></group>
      <group><verse>Taṃ kho pan’idaṃ dukkhaṃ ariya-saccaṃ pariññeyyan’ti me bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</verse></group>
      <group><verse>Taṃ kho pan’idaṃ dukkhaṃ ariya-saccaṃ pariññātan’ti me bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</verse></group>
      <group><verse>Idaṃ dukkha-samudayo ariya-saccan’ti me bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</verse></group>
      <group><verse>Taṃ kho pan’idaṃ dukkhasamudayo ariyasaccaṃ pahātabban’ti me bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</verse></group>
      <group><verse>Taṃ kho pan’idaṃ dukkha-samudayo ariya-saccaṃ pahīnan’ti me bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</verse></group>
      <group><verse>Idaṃ dukkha-nirodho ariya-saccan’ti me bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</verse></group>
      <group><verse>Taṃ kho pan’idaṃ dukkha-nirodho ariya-saccaṃ sacchikātabban’ti me bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā, udapādi āloko udapādi.</verse></group>
      <group><verse>Taṃ kho pan’idaṃ dukkha-nirodho ariya-saccaṃ sacchikatan’ti me bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</verse></group>
      <group><verse>Idaṃ dukkha-nirodha-gāminī paṭipadā ariya-saccan’ti me bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</verse></group>
      <group><verse>Taṃ kho pan’idaṃ dukkha-nirodha-gāminī paṭipadā ariya-saccaṃ bhāvetabban’ti me bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</verse></group>
      <group><verse>Taṃ kho pan’idaṃ dukkha-nirodha-gāminī paṭipadā ariya-saccaṃ bhāvitan’ti me bhikkhave, pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.</verse></group>
      <group><verse>[ Yāva kīvañca me bhikkhave, ] imesu catūsu ariya-saccesu evan-ti-parivaṭṭaṃ dvādas’ākāraṃ yathā-bhūtaṃ ñāṇa-dassanaṃ na suvisuddhaṃ ahosi, n’eva tāv’āhaṃ bhikkhave, sadevake loke samārake sabrahmake sassamaṇa-brāhmaṇiyā pajāya sadeva-manussāya anuttaraṃ sammā-sambodhiṃ abhisambuddho paccaññāsiṃ.</verse></group>
      <group><verse>Yato ca kho me bhikkhave, imesu catūsu ariya-saccesu evan-ti-parivaṭṭaṃ dvādas’ākāraṃ yathā-bhūtaṃ ñāṇa-dassanaṃ suvisuddham ahosi, ath’āham bhikkhave, sadevake loke samārake sabrahmake sassamaṇa-brāhmaṇiyā pajāya sadeva-manussāya anuttaraṃ sammā-sambodhiṃ abhisambuddho paccaññāsiṃ.</verse></group>
      <group><verse>Ñāṇañca pana me dassanaṃ udapādi, akuppā me vimutti ayam-antimā jāti, natthi dāni punabbhavo’ti.</verse></group>
      <group><verse>Idam-avoca bhagavā. Attamanā pañcavaggiyā bhikkhū bhagavato bhāsitaṃ abhinanduṃ.</verse></group>
      <group><verse>Imasmiñca pana veyyākaraṇasmiṃ bhaññamāne āyasmato koṇḍaññassa virajaṃ vītamalaṃ dhammacakkhuṃ udapādi: yaṃ kiñci samudaya-dhammaṃ sabban-taṃ nirodha-dhamman’ti.</verse></group>
      <group><verse>[ Pavattite ca bhagavatā ] dhammacakke bhummā devā saddamanussāvesuṃ:</verse></group>
      <group><verse>Etaṃ bhagavatā bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin’ti.</verse></group>
      <group><verse>Bhummānaṃ devānaṃ saddaṃ sutvā, cātummahārājikā devā saddamanussāvesuṃ…</verse></group>
      <group><verse>Cātummahārājikānaṃ devānaṃ saddaṃ sutvā, tāvatiṃsā devā saddamanussāvesuṃ…</verse></group>
      <group><verse>Tāvatiṃsānaṃ devānaṃ saddaṃ sutvā, yāmā devā saddamanussāvesuṃ…</verse></group>
      <group><verse>Yāmānaṃ devānaṃ saddaṃ sutvā, tusitā devā saddamanussāvesuṃ…</verse></group>
      <group><verse>Tusitānaṃ devānaṃ saddaṃ sutvā, nimmānaratī devā saddamanussāvesum…</verse></group>
      <group><verse>Nimmānaratīnaṃ devānaṃ saddaṃ sutvā, paranimmitavasavattī devā saddamanussāvesuṃ…</verse></group>
      <group><verse>Paranimmitavasavattīnaṃ devānaṃ saddaṃ sutvā, brahmakāyikā devā saddamanussāvesuṃ:</verse></group>
      <group><verse>Etaṃ bhagavatā bārāṇasiyaṃ isipatane migadāye anuttaraṃ dhammacakkaṃ pavattitaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasmin’ti.</verse></group>
      <group><verse>Iti’ha tena khaṇena, tena muhuttena, yāva brahmalokā saddo abbhuggacchi. Ayañca dasa-sahassī lokadhātu saṅkampi sampakampi sampavedhi, appamāṇo ca oḷāro obhāso loke pāturahosi atikkammeva devānaṃ devānubhāvaṃ.</verse></group>
      <group><verse>Atha kho bhagavā udānaṃ udānesi:</verse></group>
      <group><verse>Aññāsi vata bho koṇḍañño, aññāsi vata bho koṇḍañño ti. Iti hidaṃ āyasmato koṇḍaññassa aññā-koṇḍañño tveva nāmaṃ ahosī ti.</verse></group>
      <group><verse>Dhammacakkappavattana-suttaṃ niṭṭhitaṃ.</verse></group>
    </chant>
  </body>
</html>
