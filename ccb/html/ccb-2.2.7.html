<!DOCTYPE html>
<html lang="en">
  <head>
    <meta charset="utf-8" />
    <meta name="viewport" content="width=device-width, initial-scale=1" />
    <title>Maṅgala-sutta</title>
    <meta name="copyright" content="Amaravati Buddhist Monastery" />
    <!-- License: https://creativecommons.org/licenses/by-nc-nd/3.0/ -->
    <link href="../style.css" rel="stylesheet" />
  </head>
  <body>
    <chant pi>
      <chantmeta key="id" value="ccb-2.2.7"></chantmeta>
      <chantmeta key="volume" value="2"></chantmeta>
      <chantmeta key="part" value="2"></chantmeta>
      <h1>Parittas</h1>
      <h2>Maṅgala-sutta</h2>
      <group>
        <verse>Asevanā ca bālānaṃ</verse>
        <verse>Paṇḍitānañ-ca sevanā</verse>
        <verse>Pūjā ca pūjanīyānaṃ</verse>
        <verse>Etam maṅgalam-uttamaṃ</verse>
      </group>
      <group>
        <verse>Paṭirūpa-desa-vāso ca</verse>
        <verse>Pubbe ca kata-puññatā</verse>
        <verse>Atta-sammā-paṇidhi ca</verse>
        <verse>Etam maṅgalam-uttamaṃ</verse>
      </group>
      <group>
        <verse>Bāhu-saccañ-ca sippañ-ca,</verse>
        <verse>Vinayo ca susikkhito</verse>
        <verse>Subhāsitā ca yā vācā</verse>
        <verse>Etam maṅgalam-uttamaṃ</verse>
      </group>
      <group>
        <verse>Mātā-pitu-upaṭṭhānaṃ</verse>
        <verse>Putta-dārassa saṅgaho</verse>
        <verse>Anākulā ca kammantā</verse>
        <verse>Etam maṅgalam-uttamaṃ</verse>
      </group>
      <group>
        <verse>Dānañ-ca dhamma-cariyā ca</verse>
        <verse>Ñātakānañ-ca saṅgaho</verse>
        <verse>Anavajjāni kammāni</verse>
        <verse>Etam maṅgalam-uttamaṃ</verse>
      </group>
      <group>
        <verse>Gāravo ca nivāto ca</verse>
        <verse>Santuṭṭhī ca kataññutā</verse>
        <verse>Kālena dhammassavanaṃ</verse>
        <verse>Etam maṅgalam-uttamaṃ</verse>
      </group>
      <group>
        <verse>Khantī ca sovacassatā</verse>
        <verse>Samaṇānañ-ca dassanaṃ</verse>
        <verse>Kālena dhamma-sākacchā</verse>
        <verse>Etam maṅgalam-uttamaṃ</verse>
      </group>
      <group>
        <verse>Tapo ca brahma-cariyañ-ca</verse>
        <verse>Ariya-saccāna-dassanaṃ</verse>
        <verse>Nibbāna-sacchikiriyā ca</verse>
        <verse>Etam maṅgalam-uttamaṃ</verse>
      </group>
      <group>
        <verse>Phuṭṭhassa loka-dhammehi</verse>
        <verse>Cittaṃ yassa na kampati</verse>
        <verse>Asokaṃ virajaṃ khemaṃ</verse>
        <verse>Etam maṅgalam-uttamaṃ</verse>
      </group>
      <group>
        <verse>Etādisāni katvāna</verse>
        <verse>Sabbattham-aparājitā</verse>
        <verse>Sabbattha sotthiṃ gacchanti</verse>
        <verse>Tan-tesaṃ maṅgalam-uttaman’ti</verse>
      </group>
    </chant>
  </body>
</html>
