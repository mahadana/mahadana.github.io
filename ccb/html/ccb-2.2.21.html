<!DOCTYPE html>
<html lang="en">
  <head>
    <meta charset="utf-8" />
    <meta name="viewport" content="width=device-width, initial-scale=1" />
    <title>Jaya-maṅgala-aṭṭha-gāthā</title>
    <meta name="copyright" content="Amaravati Buddhist Monastery" />
    <!-- License: https://creativecommons.org/licenses/by-nc-nd/3.0/ -->
    <link href="../style.css" rel="stylesheet" />
  </head>
  <body>
    <chant pi id="ccb-2.2.21">
      <h1>Parittas</h1>
      <h2>Jaya-maṅgala-aṭṭha-gāthā</h2>
      <group>
        <verse>Bāhuṃ sahassam-abhinimmita sāvudhan-taṃ</verse>
        <verse>Grīmekhalaṃ udita-ghora-sasena-māraṃ</verse>
        <verse>Dān’ādi-dhamma-vidhinā jitavā mun’indo</verse>
        <verse>Tan-tejasā bhavatu te jaya-maṅgalāni</verse>
      </group>
      <group>
        <verse>Mārātirekam-abhiyujjhita-sabba-rattiṃ</verse>
        <verse>Ghoram-pan’āḷavakam-akkhama-thaddha-yakkhaṃ</verse>
        <verse>Khantī-sudanta-vidhinā jitavā mun’indo</verse>
        <verse>Tan-tejasā bhavatu te jaya-maṅgalāni</verse>
      </group>
      <group>
        <verse>Nāḷāgiriṃ gaja-varaṃ atimatta-bhūtaṃ</verse>
        <verse>Dāv’aggi-cakkam-asanīva sudāruṇan-taṃ</verse>
        <verse>Mett’ambu-seka-vidhinā jitavā mun’indo</verse>
        <verse>Tan-tejasā bhavatu te jaya-maṅgalāni</verse>
      </group>
      <group>
        <verse>Ukkhitta-khaggam-atihattha-sudāruṇan-taṃ</verse>
        <verse>Dhāvan-ti-yojana-path’aṅguli- mālavantaṃ</verse>
        <verse>Iddhī’bhisaṅkhata-mano jitavā mun’indo</verse>
        <verse>Tan-tejasā bhavatu te jaya-maṅgalāni</verse>
      </group>
      <group>
        <verse>Katvāna kaṭṭham-udaraṃ iva gabbhinīyā</verse>
        <verse>Ciñcāya duṭṭha-vacanaṃ jana-kāya majjhe</verse>
        <verse>Santena soma-vidhinā jitavā mun’indo</verse>
        <verse>Tan-tejasā bhavatu te jaya-maṅgalāni</verse>
      </group>
      <group>
        <verse>Saccaṃ vihāya-mati-saccaka-vāda-ketuṃ</verse>
        <verse>Vādābhiropita-manaṃ ati-andha-bhūtaṃ</verse>
        <verse>Paññā-padīpa-jalito jitavā mun’indo</verse>
        <verse>Tan-tejasā bhavatu te jaya-maṅgalāni</verse>
      </group>
      <group>
        <verse>Nandopananda-bhujagaṃ vibudhaṃ mah’iddhiṃ</verse>
        <verse>Puttena thera-bhujagena damāpayanto</verse>
        <verse>Iddhūpadesa-vidhinā jitavā mun’indo</verse>
        <verse>Tan-tejasā bhavatu te jaya-maṅgalāni</verse>
      </group>
      <group>
        <verse>Duggāha-diṭṭhi-bhujagena sudaṭṭha-hatthaṃ</verse>
        <verse>Brahmaṃ visuddhi-jutim-iddhi-bakābhidhānaṃ</verse>
        <verse>Ñāṇāgadena vidhinā jitavā mun’indo</verse>
        <verse>Tan-tejasā bhavatu te jaya-maṅgalāni</verse>
      </group>
    </chant>
  </body>
</html>

